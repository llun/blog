---
month: march
year: 2022
---

หลังจากพักอยู่ไทยมาเดือนก็ถึงเวลาบินมา Amsterdam, Netherlands แล้ว รู้สึกใจหายเหมือนกันเพราะไม่ได้กลับไทยมานานแล้ว
รอบนี้บินแวะไปสิงคโปร์ก่อนเพราะซื้อตั๋ว SQ ไว้ด้วยไมล์บัตรเครดิตทั้งหมดที่มี ไม่มีอะไรน่าตื่นเต้นอะไร ขาออกจากไทย
รู้สึกคนน้อย Lounge ที่ใช้ SQ ก็ให้ไปใช้ร่วมกับการบินไทยแล้ว ตอนไปแทบจะไม่มีคน แต่ lougne ดี ส่วนร้านต่างๆ
หลังจากผ่านตรวจคนเข้าเมืองยังปรับปรุงไม่เสร็จ

จาก Suvarnabhumi มาถึง Changi คนเยอะต่างกันมาก Changi แทบจะกลับไปก่อน Covid แล้วต่างกันแค่ร้าน
หลายร้านปิดเร็วขึ้น (บินถึง Changi ประมาณทุ่มนึงสิงคโปร์) ส่วน Lougne SQ Changi ก็ทำใหม่อีกเช่นกัน
เรียกว่าหลังจากสองปีไม่ได้บิน ทุกที่ upgrade lounge ใหม่หมดเลย แต่คนเยอะมาก แทบไม่มีที่นั่งหลังจากเข้า
ไปใน lounge ทุกคนยังใส่หน้ากากกันอยู่ แต่ก็รู้สึกแน่นเหมือนหน้ากากไม่ค่อยมีประโยชน์อะไรแล้ว นั่งอยู่จนประมาณ
ห้าทุ่มก็ไปที่ gate แล้วก็บิน 14 ชั่วโมง มา Amsterdam

### Amsterdam

บินมาถึง Amsterdam ทุกอย่างนี่ตรงข้ามกับ Asia มาก แทบไม่มีคนใส่หน้ากากแล้วตอนออกจากสนามบิน ผ่านจาก
ตรวจคนเข้าเมืองออกมาก็เร็วมาก (แต่ Visa ที่อยู่ใน Passport เป็น Visa ประเภทมาทำงาน MVV เลยน่า
จะต่างจาก Visa ท่องเที่ยวที่จะโดนถามว่าพักที่ไหน แล้วก็จะออกเมื่อไหร่ แต่ถ้าใครมา Visa ประเภทนี้พิมพ์
เอกสารที่เอาไปขอ Visa ที่สถานทูตไว้ด้วย จะเร็วขึ้นกว่านี้แทนที่ต้องมาหาใน มือถือเพื่อเอามาแสดง)

นั่ง Uber จากสนามบินมาโรงแรมที่บริษัทจองให้ไม่นานเท่าไหร่ check-in จากนั้นก็ออกจากห้องไปสำรวจเมือง
กับซื้อ Grocery เข้าตู้เย็นในห้อง (โรงแรมที่บริษัทจองให้มีครัวในห้องให้ทำกับข้าวกินเองได้) แล้วก็ยิ่งรู้สึกแปลก
กว่าเดิมหลังจากใส่หน้ากากมาสองปีทุกวัน แต่ Amsterdam แทบจะกลับไปก่อน Covid ต่างแค่ไม่มีนักท่องเที่ยว
มากนัก

### หาบ้าน

หลังจากชิวอยู่สองวันเก็บของ unpack จักรยาน ไปเยี่ยมเพื่อนที่มาที่นี่ก่อนสามเดือนที่แล้ว คนที่บริษัทจ้างให้
(ต่อไปจะเรียกว่า Agent) ช่วยเรื่องย้ายมาที่ก็ติดต่อมาว่าจะไปดูบ้านกันหละ คุยกับเพื่อนก็บอกว่าบ้านที่นี่หา
ยากกว่าสิงคโปร์ทั้งราคา และ ข้อกำหนดก่อนเช่าต่างๆ รวมถึงวิธีเช่าด้วย

ส่วนตัวไม่เรื่องมากเรื่องขนาดบ้านมากนัก แต่ขอบ้านใหม่หน่อย จริงๆ อยากได้แบบ furnish มาให้แล้วด้วย
แต่หลังจากเจอเว็บเช่า furniture เลยเอาแบบไหนก็ได้ แต่ราคาบ้านที่เจอแบบเข้าอยู่ได้ทันทีหรือเข้่าอยู่
ได้ในช่วงที่ยังอยู่ในโรงแรมก็จะอยู่ประมาณ €1,500 - €2,000 (มีมากกว่านั้นด้วย แต่จำกัดไว้แค่นี้แหละ)
และราคาในเมืองกับนอกเมืองต่างกันไม่มากเท่าไหร่ หรือแม้จะต่างเมืองออกไปอย่าง Haarlem ก็จะแพง
ประมาณนี้ ที่ถูกหน่อยก็จะอยู่แถว Amstelveen แต่ข้อเสียคือห่างไกลจาก รถไฟฟ้าและ Tram พอสมควร

Agent ก็ขับไปดูแถวในเมืองกับแถวทางเหนือตาม list ที่ agent เลือกมาให้ ส่วนใหญ่จะเป็นบ้านที่ยัง
ไม่มีใครต่อคิวมาดู หรือ agent รู้จักเป็นการส่วนตัวเพราะ list ที่ลองหาแล้วส่งไปให้จาก [Funde](https://funde.nl/)
แทบจะโดนตัดทิ้งหมดเลย​หรือไม่ก็คือไว้ดูวันที่สอง เพราะส่วนใหญ่โดนจองไปหมดแล้วมีคิวอยู่ยาว หรือไม่ก็
เป็นของ Investment firm ที่ต้องสมัครเข้าไปส่งเอกสารหลายอย่าง

ที่โหดสุดของการเช่าบ้านที่นี่คือจะเช่าบ้านที่นี่ได้ต้องมีเอกสารว่ามีรายได้อย่างน้อย 3 - 4 เท่าของค่าเช่า
ไม่งั้นเช่าไม่ได้ เพราะงั้นถึงเลือกแพงไปก็ไม่มีประโยชน์เงินเดือนไม่ถึง ตรงนี่ต่างจากสิงคโปร์พอสมควร
ที่ไม่มีข้อกำหนดตรงนี้ตอนจะเช่าบ้าน

ส่วนบ้านที่เช่าที่นี่ (วันที่สามดูรอบเดียวก็ได้เลย) ต่างจากที่เคยอยู่ในสิงคโปร์พอสมควร สิงคโปร์บ้านจะมี
ประมาณสองแบบคือ HDB ที่เก่าหน่อยกับ Condo ที่ดู private กว่าแล้วก็ใหม่ บ้านที่นี่ไม่มี HDB และหลาย
ที่จะเหมือน private condo เหมือนสิงคโปร์แต่ห้องใหญ่กว่ามากในราคาที่พอๆ กัน (แพงพอกัน เหมือน
อยู่ downtown สิงคโปร์ แต่อาจจะไปอยู่แถวชานเมืองได้) หรือไม่ก็เป็น renovate house ที่ด้านในดู
ใหม่มาก แต่หน้าบ้านดูเก่า และส่วนใหญ่จะอยู่ในเมือง อีกอย่างที่ต่างจากสิงคโปร์คือบ้านในเมืองบันไดชัน
มากถ้ามีของเยอะต้องเลือกดีๆ พอสมควร บ้านที่เลือกไว้คือมีบันไดขึ้นบ้านไม่ชันมาก พอลากกระเป๋า
จักรยานขึ้นบ้านได้ แต่ห้องนอนต้องขึ้นบันไดชันๆ ไปอีกชั้น แต่แลกกับ location ที่อยู่กลางเมือง ใกล้
กับ Grand Station และมี Metro อยู่หน้าบ้านเลย

สัญญาเช่าบ้านที่นี่ก็มีหลาย แบบคือแบบสองปีแล้วต้องออก แต่จะยกเลิกสัญญาเมื่อไหร่ก็ได้ หรือแบบอย่างต่ำ
หนึ่งปีแล้วต่อไปเรื่อง (อย่างหลังนี่เหมือนสิงคโปร์) แบบแรกบ้านจะแพงกว่าพอสมควรแต่ก็ไม่ต้องกลัวถ้า
อยากย้ายบ้านหลังจากผ่านไปไม่กี่เดือน

หลังจากได้บ้าน เซ็นสัญญา ส่งหลักฐานแสดงเงินเดือน โอนเงินแล้วก็นัดรับกุญแจก็พร้อมย้ายเข้าบ้านหละ
