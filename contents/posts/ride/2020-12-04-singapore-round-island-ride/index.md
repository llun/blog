---
title: Singapore round island ride
lang: th
description: Ride a bicycle around singapore
date: 2020-12-04
tags:
  - Singapore
  - round island
  - ride
---

อาทิตย์ที่ผ่านมาเห็นเพื่อนสองกลุ่มที่พึ่งหัดขี่จักรยานไปปั่นรอบเกาะ เลยรู้สึกว่าเส้นปั่นรอบเกาะนี่เริ่มฮิตแล้วนะ เนื่องจากปั่นมาก่อนและปั่นทุกเดือนมาเกินสองปีแล้ว เลยอยากจดบ้างว่าส่วนตัวปั่นรอบเกาะยังไงบ้าง

เส้นปั่นรอบเกาะสิงคโปร์ที่นี่จะมีความยากอยู่ประมาณสามระดับ ง่ายสุดคือปั่นไปทางตะวันตกแล้วตัดขึ้นเหนือตรงแถว NUS เลยจะตัดขึ้นตรงถนน South Bouna Vista แล้วเลี้ยวมา Clementi ตรงถนน Dover ก็ได้หรือจะตัดขึ้นตรงเส้น Clementi เลยก็ได้ยากคนละแบบ เส้นนึงเป็นเนินขึ้นทีละน้อยๆ 1 - 2% แต่ยาวหนึ่งกิโล ส่วนอีกเส้นเป็นเนินสองลูกชันสองลูก 3 - 4% แต่สั้น จากนั้นปั่นขึ้นไปจนถึง Mandai ประมาณ 20 กิโลเมตร ตลอดทางก็มีเนินขึ้นลงอีกประมาณ 4 - 5 ลูก แล้ววิ่งไปทาง Mandai ผ่าน Yishun, Seletar airport, Punggol, Pasir ris, Changi Villang, Tarah Merah Coast road, East coast park แล้วกลับมาในเมือง รวมระยะทางแล้วประมาณ 100 กิโลเมตร เป็นระดับที่ง่ายสุด

[![เส้นสั้นสุด เรียกว่ารอบเกาะยังไม่ได้มั้งเส้นนี้](shortest-route.png)](shortest-route-full.png)

ยากขึ้นมาหน่อยคือปั่นเลยเส้น Clementi แล้วปั่นตามถนน West Coast จนถึง Jalan Buroh แล้ววิ่งตาม Jalan Buroh จนถึงสะพานตรงวงเวียน Jurong Pier แล้ววิ่งวนขึ้นไปทางเหนือไป Jalan Boon Lay แล้ววิ่งตรงไปถึง Lim Chu Kang จากนั้นเลี้ยวขวา แล้วลงมาทาง Mandai จากนั้นวิ่งเหมือนเส้นบน ระยะทางประมาณ 114 กิโลเมตร ยากขึ้นมาหน่อย เทียบกับเส้นแรกแล้วจริงๆ อาจจะง่ายกว่าด้วย เพราะมีเนินน้อยกว่าแต่เพราะระยะไกลกว่าและวิ่งผ่านเส้น Jurong เจอรถบรรทุกเยอะแล้วไม่มีเลนจักรยานเหมือน Tarah Merah Coast road ถ้าปั่นใหม่ๆ อาจจะดูน่ากลัวกว่าเส้น Climenti

[![เส้นรอบเกาะมาตรฐาน](middle-route.png)](middle-route-full.png)

และระดับโหดสุดที่ก็ยังไม่เคยปั่นเพราะมันไกลมากคือวิ่งไป Tuas ด้วยแล้วปั่นไปจนสุด Tuas South Boulevard แล้วค่อยปั่นกลับมา Jalan Boon Lay แล้วค่อยปั่นขึ้นไป Lim Chu Kang เส้นนี้ถ้าปั่นจบคือได้ Century length พอดี 160 กิโลเมตร (100 ไมล์) เป็นเส้นที่ใช้พลังชีวิตเยอะสุดแล้วเพราะตอนไป Tuas ถนนไม่ดีเท่าไหร่ด้วย และช่วง Tuas คือไม่มีจุดแวะพักดีๆ เลย

[![แผนที่ที่เอามา มาจากลุงที่ปั่นด้วยที่นี่ retired แล้วแต่ฟิตมาก อย่างแผนที่นี้ปั่นแบบ extra ไป Sentosa ด้วย](crazy-route.png)](crazy-route-full.png)

ก่อนปั่น ปัจจุบันจะเตรียมคุกกี้ติดตัวไปด้วยสี่ชิ้นไว้กินตามจุดพักส่วนตัวต่างๆเช่น ป้ายรถเมล์แรกหลังจากเลี้ยวไป Mandai, สุดสวนสาธารณะตรง Punggol, Changgi Village หรือไม่ก็ตอนต้น East Coast Park กับน้ำสองขวด เตรียมแบบนี้คือไม่ต้องแวะหยุดเข้า hawker ระหว่างทางเลย แต่ถ้าเทียบกับแวะพัก hawker แต่ก่อนแล้ว แวะพักมีแรงปั่นเยอะกว่า

จุดแวะพักก่อนที่สิงคโปร์จะปิดเมือง Covid แต่ก่อนจะพักแค่ Hawker ตรง Punggol ต้องบอกว่าช่วงนั้นคือฟิต สามารถปั่นได้เร็วแบบไม่เหนื่อยเลย แล้วปั่นใช้เวลาทั้งหมดแค่ประมาณสี่ชั่วโมง เทียบกับล่าสุดแล้วเลยสี่ชั่วโมงไปไกลก็รู้สึกร่างกายห่วยลงพอสมควร

นอกจาก Hawker ตรง Punggol แล้วจุดแวะพักอื่นที่เคยเตรียมไว้ก็จะมี McDonalds ที่ West Coast Park, ปั๊มน้ำมันที่อยู่บนเนินหลังจากเลี้ยวเข้า Mandai, ปั๊มน้ำมันตรงแถว Yishun, Changi Village, จุดดื่มน้ำตรงต้น East Coast Park, McDonalds ใน East Coast Park และสุดท้ายก็ McDonalds ตรงที่จะเลี้ยวเข้า Stadium

อย่างอื่นที่เตรียมติดตัวเวลาปั่นรอบเกาะก็จะมียางใน, ที่สูบลมมือ, เงินติดตัวกับบัตรเครดิตเผื่อฉุกเฉินเรียก taxi ได้ และก็อุปกรณ์ไว้ถอดล้อเพราะไม่งั้นยัดจักรยานเข้า taxi ไม่ได้ แต่อุปกรณ์พวกนี้คิดว่าคนปั่นจักรยานน่าจะมีติดตัวทุกคนตลอดที่นี่ เพราะปั่นบนถนนมีเหตุฉุกเฉินได้ตลอด

เดือนนี้ล่าสุดก็ปั่นรอบสิงคโปร์มาเกินสามสิบรอบแล้ว ก็ยังคิดว่าปั่นทางไกลยากอยู่ เทียบกับ[ครั้งแรก](https://www.strava.com/activities/576195364)เมื่อประมาณสี่ปีที่แล้ว ที่ปั่นรอบเกาะกับเพื่อนตอนดึกเริ่มสามทุ่มแล้วไปจบตอนหกโมงเช้าด้วยจักรยานพับแล้ว ก็คิดว่าตัวเองปั่นมาไกลมาก แต่ปีหน้าเริ่มคิดว่าจะปั่นโหดน้อยกว่านี้หละ

[![เส้นปั่นครั้งแรก](first-route.png)](first-route-full.png)
