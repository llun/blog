---
title: ดูหนังรอบๆ Southeast Asia
lang: th
description: ประสบการณ์ดูหนังในโรงนอกประเทศตามประเทศต่างๆ แถวนี้
date: 2013-05-05
tags:
  - southeast-asia
  - movie
  - cinema
---

ช่วงนี้เดินทางบ่อย สิ่งที่ได้แถมมาด้วยคือได้ดูหนังในโรงหลายประเทศและเห็นกระแสเรื่องตั๋วหนังในไทยแพงด้วย เลยอยากเทียบราคาเก็บไว้นิดหน่อย

- เริ่มจากสิงคโปร์ ประเทศที่ค่าครองชีพแพงที่สุดในกลุ่ม SEA ตั๋วหนังก็เลยแพงตาม ราคาถูกสุดเท่าที่เจอคือ 8 SGD วันธรรมดา รอบเย็นๆ หรือขายเฉพาะนักเรียนเท่านั้น ราคาปกติเสาร์อาทิตย์จะประมาณ 11 SGD สภาพโรงส่วนใหญ่เป็นโรงเล็กๆ เบาะหนังปรับเอนไม่ได้ สภาพห่างจากโรงในไทยเยอะ (คือสกาล่า หรือลิโด้ก็ยังรู้สึกดีกว่าหน่อยเพราะโรงใหญ่กว่า) เวลาดูหนังต่างประเทศมี Subtitle จีนให้อ่านเล่นด้วย โฆษณาก่อนหนังเริ่มยาวพอสมควรประมาณ 15 นาที
- ฟิลิปปินส์ เนื่องจากได้ดูครั้งเดียวเลยไม่แน่ใจว่าเป็นราคาทั่วไปหรือป่าว แต่ค่าตั๋วที่ดู 200 PHP สภาพโรง เป็นโรงใหญ่แต่เก้าอี้ปรับไม่ได้และเป็นเก้าอี้หนัง (ไม่ชอบเก้าอี้หนังเป็นการส่วนตัว) โดยรวมแล้วคล้ายๆ สกาล่า หรือลิโด้ในไทย แต่หนังไม่มี subtitle อะไรทั้งสิ้น เสียงภาษาอังกฤษ สงสัยเพราะภาษาอังกฤษเป็นภาษาทางการอยู่แล้วด้วย โฆษณาก่อนหนังเริ่มประมาณ 15 นาที
- อินโดนีเซีย ไปสามวันแต่ดูสองรอบ (รอบแรกดูพี่มาก เพราะดู Iron Man3 มาแล้วเลยกะแยกโรงดู ที่ไหนได้ โดนเพื่อนอินโดยุบอกว่าหนังไทยสนุก เลยได้ดูกันทั้งแก๊ง) ค่าตั๋วประมาณ 35,000 - 40,000 IDR สภาพโรงคล้ายๆ ไทยเบาะผ้าปรับเอนได้ เอาเป็นว่าสามประเทศนี้ประทับใจโรงอินโดที่สุด เวลาดูหนังไทยมี subtitle สองภาษา(Bahasa และ English) ให้คนในโรงได้เข้าใจ คิดว่าแปลดีพอสมควร อีกรอบได้ดู Iron Man3 (CEO อยากดูจัด) แม้จะนั่งริมแต่ไม่รู้สึกปวดหัวเหมือนดูที่สิงคโปร์เลย โฆษณาก่อนหนังเริ่มสั้นมาก น่าจะไม่เกิน 10 นาที (โรงที่สองนี่ไม่ถึงห้านาทีแน่ๆ เข้าโรงปุ๊บดูตัวอย่างหนังเรื่องเดียว เริ่มเลย)

เปรียบเทียบกับไทย เรื่องสุดท้ายที่ได้ดูก็ประมาณต้นปีมั้งตั๋ว 140 บาทตรงเซนทรัลรัตนาธิเบศร์ โรงเหมือนอินโด แต่โฆษณานี่พอๆ กับสิงคโปร์ แต่ก็ยังคงชอบดูหนังในไทยนะ เพราะโรงดีสุดในแถบนี้แล้ว
